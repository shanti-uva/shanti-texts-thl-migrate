{"meta":{"authors":[],"title":"རྭ་སྨད་དགོན།","dates":{"created_at":"2010-08-14 12:29:59 UTC","updated_at":"2010-08-14 12:29:59 UTC"}},"nodes":[{"index":0,"parent_index":-1,"body":"  ","title":"རྭ་སྨད་དགོན།"},{"title":"གོང་དཀར་རྫོང་།","index":1,"parent_index":0,"body":" "},{"title":"རྭ་སྨད་དགོན།","index":2,"parent_index":0,"body":" <p> མཚན་རྒྱས་པར་“ཐུབ་བསྟན་རིན་ཆེན་འབེ་སྒར་བསམ་གཏན་གླིང་”ཞེས་ཞུ། འོ་རག་ནས་ཤར་དུ་སྣུམ་ནག་འཁོར་ལམ་དེད་སྤྱི་ལེ་བཅུ་ཙམ་སོང་ན་ད་ལྟའི་གོང་དཀར་རྫོང་གནས་ཡུལ་སྐྱིད་གཤོངས་ཞེས་པར་དགོན་དེ་མཇལ་རྒྱུ་ཡོད། སྐྱིད་གཤོངས་ཞེས་པ་ནི་ཡུལ་ལུང་སྐྱིད་པོའི་གཤོངས་ཀྱི་དོན་དང་། རྭ་སྨད་ཅེས་པ་ནི་སྔོན་གསང་ཕུར་ཁང་པ་མེད་པར་རྭ་སྐྱོར་ནང་བཞུགས་པས་ད་ལྟའི་སྙེ་ཐང་རྭ་སྟོད་དང་སྐྱིད་གཤོངས་རྭ་སྨད་ཅེས་པ་སོ་སོའི་མཚན་དེ་ལྟར་བྱུང་། དེའང་དགོན་དེའི་མཁན་ཐོག་དང་པོ་ཤེས་རབ་དཔལ་ལྡན་ནས་གནས་ངེས་མེད་དུ་སྒར་བཀྱོན་ནས་བཞུགས། དེ་ནས་མཁན་ཐོག་བཅུ་པས་འཕན་པོ་ནཱ་ལེན་ཌ་དང་དུས་མཉམ་པར་སྐྱིད་གཤོངས་སུ་རྭ་སྨད་ཅེས་པའི་དགོན་དེ་ཕྱག་བཏབ་གནང་མཛད། དེ་ནས་མཁན་ཐོག་ཉེར་ལྔ་པ་རྨོག་ཆེན་ཀུན་དགའ་ལྷུན་གྲུབ་ཀྱིས་མདོ་སྔགས་ཟུང་སྦྲེལ་གྱི་ཕྱག་བཞེས་མཛད་གསུང་ཡང་གོང་དཀར་རྡོ་རྗེ་གདན་པ་དང་། གླིང་སྨད་ཤེས་རབ་དཔལ་ལྡན་ཕན་ཚུན་གསན་བསམ་གནང་སྐད་ཡོད་ཚུལ་ལྟར་བྱས་ན་གོང་དཀར་ཆོས་སྡེ་<span class=\"milestone page eng \">[page <span class=\"pnum\">10</span>] </span>དགོན་དང་དུས་མཚུངས། ས་སྐྱ་མཚར་ལུགས་ཕྱག་བཞེས་གནང་ཞིང་དགེ་འདུན་ཞལ་གྲངས་བརྒྱ་ལྷག་ཟིན་པ་གསུངས། གསང་ཕུ་བླ་ཁག་བཅུ་ཁོངས་ཡིན་པས་ལོ་ལྟར་གསང་ཕུ་དབྱར་ཆོས་སུ་ཕེབས་དགོས། </p> <p>ད་ལྟ་སྔོན་གྱི་འདུ་ཁང་ཉམས་གསོ་གནང་བའི་ནང་སྔོན་གྱི་རྟེན་སྒྲོལ་དཀར་ཡིད་བཞིན་འཁོར་ལོ་མེ་ཐུབ་མ་དང་། གསར་བཞེངས་དུས་གསུམ་སངས་རྒྱས་ཐོག་སོ་གཉིས་ལྡན་ཉེ་སྲས་བརྒྱད་ཀྱིས་བསྐོར་བ། ཟུར་དུ་བཤད་གྲྭ་གསར་སྐྲུན་གནང་བའི་འདུ་ཁང་ནང་རྟེན་སྐུ་དང་བཅས་པ་མཇལ་རྒྱུ་ཡོད།</p>  "}]}