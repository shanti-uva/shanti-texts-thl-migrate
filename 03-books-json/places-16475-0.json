{
 "nodes": [
  {
   "body": "", 
   "index": 0, 
   "parent_index": -1, 
   "title": "ཟངས་ཡག་བྲག"
  }, 
  {
   "body": "", 
   "index": 1, 
   "parent_index": 0, 
   "title": "ཆུ་ཤུར་རྫོང་།"
  }, 
  {
   "body": "<p>མཚན་རྒྱས་པར་བྲག་དམར་ཟངས་ཡག་ནམ་མཁའ་རྫོང་ངམ་བོད་ཀྱི་རི་བོ་རྩེ་ལྔའི་མགུལ་བྲག་དམར་ཟངས་ཡག་ནམ་མཁའ་རྫོང་ཞེས་ཞུ། འུར་ཞང་ནས་ནུབ་ངོས་སུ་སྤྱི་ལེ་བརྒྱད་ཙམ་སོང་ན་དགོན་དེ་མཇལ་རྒྱུ་ཡོད། ཟངས་ཡག་ཅེས་པ་ནི། དགོན་དེའི་གནས་ཡུལ་དུ་བྲག་དམར་ཟངས་ཀྱི་མདོག་འདྲས་བསྐོར་ཡོད་པས་ཟངས་ཡག་བྲག་ཅེས་ཞུ། ཐོག་མར་གནས་དེར་གུ་རུས་ཟླ་གསུམ་སྒྲུབ་པ་བསྐྱོན་པའི་སྒྲུབ་ཕུག་དང་། སྟེང་དུ་མཁའ་འགྲོ་ཡེ་ཤེས་མཚོ་རྒྱལ་གྱི་གཟིམ་ཕུག ཤར་ངོས་སུ་གུ་རུ་ཇོ་རྩེའི་གཟིམ་ཕུག་ཅེས་པ་སོགས་ཡོད། སྐུ་ཚབ་སྡེ་ལྔ་ཞེས་བྱེ་མ་ཨ་ཀྲོང་ནང་གུ་རུའི་ཤངས་ཁྲག་ཐིག་པ་ལས་འཁྲུངས་པའི་གུ་རུའི་སྐུ་བརྙན་གཏེར་མ། གུ་རུ་ཇོ་རྩེས་གཏེར་ལས་བཞེས་པའི་གཏེར་ཁུང་ཡེ་ཤེས་མཚོ་རྒྱལ་གྱི་གཟིམས་ཕུག་ནང་དུ་ཡོད། གུ་རུ་ཇོ་རྩེ་གནས་དེར་ཡུན་རིང་བཞུགས་པ་དང་། དེ་ནས་བདེ་ཆེན་ཆོས་འཁོར་གྱི་ཡོངས་འཛིན་སྐུ་ཐོག་བདུན་པ་ངག་དབང་འཇིགས་བྲལ་གྱིས་དགོན་དེའི་རྩ་བའི་བླ་མ་གནང་བ་ནས་བཟུང་འབྲུག་པ་བཀའ་བརྒྱུད་ཕྱག་བཞེད་མཛད། སྔོན་འདུ་ཁང་ཀ་བ་གཉིས་ལྡན་ནང་གི་རྟེན་གཙོ་འཇིམ་གྱི་གུ་རུའི་སྐུ་བརྙན་མི་ཚད་ཙམ་གྱི་ཐུགས་ཀར་གོང་གསལ་སྐུ་ཚབ་གཏེར་མ་བཞུགས་སུ་གསོལ་བ་དང་། རྒྱལ་བ་སྐལ་བཟང་རྒྱ་མཚོ་དང་། བླ་མ་གཞན་ཕན་མཐའ་ཡས་ཀྱི་སྐུ་བརྙན། མཁའ་འགྲོ་ཡེ་ཤེས་མཚོ་རྒྱལ་གྱི་སྒྲུབ་ཕུག་ནང་གུ་རུ་གཙོ་འཁོར་གསུམ། གུ་རུ་ཇོ་རྩེའི་སྐུ་རྗེས་གཏེར་ཁུངས་སོགས་མཇལ་རྒྱུ་ཡོད།</p>
<p>ད་ལྟ་སྔོན་གྱི་འདུ་ཁང་གསར་བཞེངས་གནང་བའི་ནང་རྟེན་གཙོ་འཇིམ་གྱི་གུ་རུ་སྣང་སྲིད་གཟིལ་གནོན་དང་མཚོ་སྐྱེས་རྡོ་རྗེ་གསར་བཞེངས་གནང་བ་དང་།ིན་ཆེན་གཏེར་མཛོད་གསར་བླུས་གནང་བ་སོགས་མཇལ་རྒྱུ་ཡོད།</p>
<p>ཡང་དེ་དང་ཉེ་བའི་ཤེལ་གྲོང་ཞེས་པར་གསང་སྔགས་གླིང་ཞེས་པའང་མཇལ་རྒྱུ་ཡོད། <span class=\"milestone page eng \">[page <span class=\"pnum\">136</span>] </span> </p>
", 
   "index": 2, 
   "parent_index": 1, 
   "title": "ཟངས་ཡག་བྲག།"
  }
 ], 
 "meta": {
  "authors": [], 
  "domain": "places", 
  "kid": "16475", 
  "dates": [], 
  "title": "ཟངས་ཡག་བྲག"
 }
}