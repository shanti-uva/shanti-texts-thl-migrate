{"meta":{"domain":"places","kid":"16913","authors":[],"title":"བསམ་གཏན་སྟེང་།","dates":{"created_at":"2010-08-13 17:00:53 UTC","updated_at":"2010-08-13 17:00:53 UTC"}},"nodes":[{"index":0,"parent_index":-1,"body":"  ","title":"བསམ་གཏན་སྟེང་།"},{"title":"ལྷུན་གྲུབ་རྫོང་།","index":1,"parent_index":0,"body":" "},{"title":"བསམ་གཏན་སྟེང་།","index":2,"parent_index":1,"body":" <p>མཚན་རྒྱས་པར་འབྲས་སྤྱིའི་དགོན་ལག་དབོན་དགོན་བསམ་གླིང་ཞེས་ཞུ། གཟིམས་ཁུག་དགོན་ནས་སྤྱི་ལེ་བཞི་ཙམ་སོང་ན་ལྷ་ལུང་ནང་དང་དེ་ནས་རི་འདེབས་སུ་སྤྱི་ལེ་གཉིས་གསུམ་ཙམ་འཛེགས་ན་དགོན་དེར་སླེབས་ཀྱི་རེད། དགོན་དེ་ནི་ཐོག་མར་ཕ་དམ་པ་སངས་རྒྱས་ཀྱིས་དགོན་དེའི་རྒྱབ་རི་རྩེ་རིང་པ་ཞེས་པ་དེ་རྗེ་བཙུན་སྒྲོལ་མའི་དབྱིབས་འདྲ་བར་གཟིགས་ཏེ་དེའི་སྐུ་པང་ནང་དགོན་དེ་ཕྱག་འདེབས་གནང་མཛད། ཐོག་མར་གཙང་དགོན་ཡིན་པ་ལ་ཇུན་གར་དམག་དུས་དགོན་དེ་དང་ཉེ་བར་ཇོ་དགོན་དགོན་པ་སག་ཅེས་པ་དང་བཅས་གཏོར་སྐྱོན་ཆེན་པོ་བྱུང་། དེ་རྗེས་རྒྱལ་མཆོག་ལྔ་པའི་དུས་དབོན་དགོན་དུ་བསྒྱུར་གནང་ཏེ་སེ་ཁྱིམ་པ་བཅུ་གཉིས་ལས་གྲུབ་པའི་དབོན་པོའི་གྲྭ་པ་བཅུ་གཉིས་འཛུགས་གནང་མཛད། ས་དགེ་གཉིས་ཀ་ཕྱག་བཞེད་གནང་གི་ཡོད་ལ་འབི་ལུང་དགེ་བཤེས་ཞུ་བ་བླ་མར་བསྟེན་གནང་ནས་གཅོད་ཚོགས་ཀྱང་གཏོང་སྲོལ་ཡོད། སྔོན་འདུ་ཁང་ཀ་བ་བརྒྱད་ཀྱི་ནང་འཇིམ་གྱི་ཇོ་བོ་དང་། གསེར་ཟངས་ཀྱི་ཕ་དམ་པ་སངས་རྒྱས་ཀྱི་སྐུ་བརྙན་སོགས་བཞུགས་སུ་གསོལ་ཡོད། འཚོ་རྟེན་གཙོ་བོ་བསོད་སྙོམས་དང་། སྤྱི་ཞིང་སོན་ཁལ་གཉིས་ཙམ་ཡོད་པ་ལ་དེའི་ས་བོག་ནི་མཁར་རྩེ་རྫོང་དུ་སྐྱེལ་དགོས། ལོ་ལྟར་ཁྱིམ་དུད་གཉིས་རེ་བྱས་ཏེ་བོད་ཟླ་11ཚེས་12ནས་འགོ་བཙུགས་ཏེ་ཉིན་བཅུ་གཉིས་ཙམ་རིང་གཏོང་སྒོ་གཏོང་དགོས།</p> <p>ད་ལྟ་སྔོན་གྱི་སྡེ་པ་ཚང་ཞེས་པར་གསར་བཞེངས་གནང་བའི་འདུ་ཁང་ནང་སྟོན་པའི་སྐུ་བརྙན་དང་། གུ་རུ་རིན་པོ་ཆེའི་སྐུ་བརྙན་གསར་བཞེངས་གནང་བ་མཇལ་རྒྱུ་ཡོད། ཡང་དགོན་དེ་ནས་གཡས་ངོས་སུ་རྐང་ཐང་མར་ཆུ་ <span class=\"milestone page eng \">[page <span class=\"pnum\">186</span>] </span> ཚོད་སྐར་མ་ཁ་ཤས་སོང་ན་དགོན་པ་སག་ཅེས་པའི་བཙུན་དགོན་གྱི་རྗེས་ཤུལ་ཡང་མཇལ་རྒྱུ་ཡོད།</p>  "}]}