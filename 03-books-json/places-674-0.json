{"meta":{"authors":[],"title":"ཆོས་སྡེ་གོང་།","dates":{"created_at":"2010-08-14 12:30:02 UTC","updated_at":"2010-08-14 12:30:02 UTC"}},"nodes":[{"index":0,"parent_index":-1,"body":"  ","title":"ཆོས་སྡེ་གོང་།"},{"title":"སྣེ་གདོང་རྫོང་།","index":1,"parent_index":0,"body":" "},{"title":"ཆོས་སྡེ་གོང་།","index":2,"parent_index":0,"body":" <p>མཚན་རྒྱས་པར་“ཐོས་བསམ་དར་རྒྱས་གླིང་”ཞེས་ཞུ།<span class=\"milestone page eng \">[page <span class=\"pnum\">52</span>] </span>ཕོ་བྲང་ནས་ཡར་ཀླུངས་ཕྱོགས་སུ་འཁོར་ལམ་བརྒྱུད་སྤྱི་ལེ་ཉི་ཤུ་རྩ་གཉིས་ཙམ་སོང་ན་ཆོས་སྡེ་གོང་གྲོང་དབུས་སུ་དགོན་དེ་མཇལ་རྒྱུ་ཡོད། དགོན་དེ་ནི་ཐོག་མར་རྭ་ལོ་ཙཱ་བས་དུས་རབས་བཅུ་གཅིག་པ་ཙམ་ལ་ཕྱག་བཏབ་གནང་མཛད། དེའང་རྭ་ལོ་ཙཱ་བ་དྭགས་ཀོང་ཕྱོགས་སུ་ཕེབས་སྐབས་ཡར་ལྷ་ཤམ་པོར་གངས་བབས་ནས་ཕེབས་མ་ཐུབ་པས་མ་ཚད་རྭ་ལོའི་ཆིབས་རྟ་ཆིབས་དྲེལ་སོགས་ཀྱང་ཤི། དེ་ནས་རྭ་ལོས་འཇིགས་བྱེད་སྲུང་འཁོར་སྒོམ་གནང་བས་ཡར་ལྷ་ཤམ་པོའི་གངས་རིའང་གསུམ་ཆ་གཅིག་ཙམ་བཞུར་སྟབས་ཡར་ལྷ་ཤམ་པོ་རྭ་ལོའི་སྐུ་མདུན་དུ་བཅར་ནས་བཤགས་པ་ཕུལ། དགོན་དེ་བཞེངས་རྒྱུ་དང་། ཕྱིས་འགྲོ་བ་སེམས་ཅན་ལ་མི་གནོད་རྒྱུའི་ཁས་ལེན་ཞུས་པ་སོགས་ཐོག་མར་བཀའ་བརྒྱུད་པའི་དགོན་པ་ཡིན་པ་ལ། ཕྱིས་སུ་རྒྱལ་མཆོག་ལྔ་པའི་དུས་ཕྱི་གླིང་བཅུ་གསུམ་ཞེས་དགེ་ལུགས་པར་བསྒྱུར་གནང་མཛད། དགེ་འདུན་ཞལ་གྲངས་བརྒྱ་དང་ལྔ་བཅུ་ཙམ་ཟིན། དེ་ནས་རིམ་བཞིན་རྭ་ལོའི་རྣམ་སྤྲུལ་དགེ་སློང་ཆར་ཀ་སྐུ་ཐོག་དང་པོ་ནས་བཟུང་ད་ལྟའི་བསྟན་འཛིན་ལུང་རྟོགས་འཕྲིན་ལས་ཆོས་འཕགས་བར་སྐུ་ཐོག་ཉི་ཤུ་རྩ་བཞི་བྱུང་། དེ་རྗེས་རྒྱལ་བ་སྐུ་ཕྲེང་བཅུ་གསུམ་དུས་ད་ལྟའི་དགོན་དེ་སླར་ཡང་གསར་བཞེངས་མཛད་། སྔོན་རྟེན་གཙོ་རྒྱལ་བ་རྡོ་རྗེ་འཆང་དང་། དུས་གསུམ་སངས་རྒྱས་ཐོག་སོ་གཉིས་ལྡན་སོགས་རྟེན་སྐུ་མང་པོ་མཇལ་རྒྱུ་ཡོད། </p> <p>ད་ལྟ་ཉམས་གསོ་ཞུས་པའི་འདུ་ཁང་ནང་སྔོན་གྱི་རྟེན་གཙོ་དེ་དག་གི་སྐུ་ཚབ་གསར་བཞེངས་གནང་བ་དང་། ལྡེབས་རིས་རྙིང་མ་མང་པོ་མཇལ་རྒྱུ་ཡོད། ད་དུང་ཆོས་སྡེ་འོག་ཅེས་རྒྱལ་བ་ལྔ་པའི་དུས་ཕྱག་བཏབ་གནང་བའི་དགུན་ཁ་བཞུགས་གནས་ཤིག་ཀྱང་ཡོད། གཉིས་ཀར་མདོ་སྔགས་གཉིས་ཀ་ཕྱག་བཞེས་གནང་ཞིང་། ཡིག་ཆ་ནི་འབྲས་བློ་གླིང་གྲྭ་ཚང་གི་ཡིན། མདུན་རི་ངོ་མཚར་ཅན་ནི་ཡར་ལྷ་ཤམ་པོའི་སྒོ་སྲུང་ངམ་རི་རྒྱུད་དང་། འདི་ནས་ཡར་སྟོད་བྲག་ལ་འཛེགས་པའི་འགོ་ཚུགས་པ་ཡིན།</p>  "}]}