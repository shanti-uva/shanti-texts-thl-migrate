{
 "nodes": [
  {
   "body": "", 
   "index": 0, 
   "parent_index": -1, 
   "title": "སྲོང་བཙན་ལྷ་ཁང་།"
  }, 
  {
   "body": "", 
   "index": 1, 
   "parent_index": 0, 
   "title": "འཕྱོངས་རྒྱས་རྫོང་།"
  }, 
  {
   "body": "<p>མཚན་གཞན་ལ་“སྲོང་བཙན་བང་སོ་”ཞེས་ཞུ། འཕྱོངས་རྒྱས་རྫོང་གི་ལྷོ་ངོས་སྤྱི་ལེ་གཉིས་ཙམ་གྱི་ས་ན་ལྷ་ཁང་ངམ་བང་སོ་དེ་མཇལ་རྒྱུ་ཡོད། བང་སོ་དེ་ནི་ཆོས་རྒྱལ་གྱིས་བོད་ཀྱི་ས་བཅུད་གསོ་ཞིང་སྐྱེ་འགྲོའི་བདེ་ཐབས་ཀྱི་སླད་དུ། སྤྱི་ལོ་650ཙམ་ལ་བཏབ། ནང་གི་ཆར་རྣམ་པ་ལྔ་རུ་བཀོད། སྒོ་ནུབ་ཕྱོགས་བལ་ཡུལ་དུ་བསྟན། དབུས་སུ་དམ་སྲི་མནན་སྟེ་དེ་སྟེང་ཐུགས་རྗེ་ཆེན་པོའི་སྐུ་དང་། ཤར་ན་སྒྲོལ་མ། ལྷོ་ན་སྨན་ལྷ། ནུབ་ན་སངས་རྒྱས་དགའ་བོ། བྱང་ན་ཛམ་བྷ་ལ་བཅས་དེ་དག་སོ་སོར་ཡང་རང་རང་གི་འཁོར་གྱིས་བསྐོར། ཙན་དན་སྦྲུལ་སྙིང་གི་གདུགས་ཀྱི་ཀུན་ལ་ཁྱབ་པར་བྱས། ནོར་གྱི་ཆ་ལ་རྒྱལ་པོ་རང་གི་བང་མཛོད་ནས་བླངས་པའི་བྱུ་རུའི་རྒྱལ་པོ་ཞེས་པ་ཁྲུ་བརྒྱད་ཡོད་པ་ཞིག་དང་། གསེར་གྱི་མི་རྟའི་གཟུགས། ཨརྟ་ཡ་ནའི་ཁྲབ་བྱང་བུ་གསེར་ལས་གྲུབ་པ། ཆུ་འགོ་ནོར་བུ་རི་ནས་གཏེར་དུ་བཞེས་པའི་ནོར་བུ་འཕྱོངས་ཁྲུ་གང་བ་སོགས་མདོར་ན་ལྷ་ཀླུ་མི་ཡི་རིན་ཆེན་སྣ་ལྔ་དང་། འཛམ་གླིང་གི་ནོར་རྫས་ཐེངས་གསུམ་བསྡུས་ཞེས་ནོར་གྱིས་གཏམས། བང་སོའི་སྟེང་གི་ལྷ་ཁང་དེ་ནི་ཉང་སྨན་ལུང་པས་ཕྱག་བཏབ་གནང་མཛད། སྔོན་དཔལ་རི་དགོན་གྱི་ཁོངས་ཡིན་ཅིང་སྙིང་ཐིག་ཕྱག་བཞེས་གནང་གི་ཡོད། འདུ་ཁང་ཀ་བ་བཅུ་གཉིས་ནང་ཆོས་རྒྱལ་དང་། རྒྱ་བཟའ། བལ་བཟའ། མགར་བློན། ཐུ་མི་སོགས་ཀྱི་སྐུ་བརྙན་དང་། གཙང་ཁང་སྦུག་མར་རྒྱལ་བ་བྱམས་པ་དང་། སངས་རྒྱས་མར་མེ་མཛད། ཚེ་དཔག་མེད་སོགས་ཀྱི་འཇིམ་སྐུ་མཇལ་རྒྱུ་ཡོད། </p>
<p>ད་ལྟ་གསར་བཞེངས་འདུ་ཁང་ནང་སྔོན་གྱི་སྐུ་བརྙན་དེ་དག་གི་སྐུ་ཚབ་འཇིམ་སྐུ་གསར་བཞེངས་གནང་བ་མཇལ་རྒྱུ་ཡོད།</p>
<p>གཞན་ཡང་བང་སོ་དེའི་ཤར་ངོས་རྡོ་རིང་ཡོད་སར་ཁྲི་ལྡེ་སྲོང་བཙན་སོགས་མདོར་ན་དེ་ཁུལ་དུ་ཆོས་རྒྱལ་ཉི་ཤུ་ལྷག་གི་བང་སོ་ཡོད་ཅེས་གྲགས།</p>
", 
   "index": 2, 
   "parent_index": 1, 
   "title": "སྲོང་བཙན་ལྷ་ཁང་།"
  }
 ], 
 "meta": {
  "authors": [], 
  "domain": "places", 
  "kid": "22365", 
  "dates": [], 
  "title": "སྲོང་བཙན་ལྷ་ཁང་།"
 }
}