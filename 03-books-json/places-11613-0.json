{"meta":{"domain":"places","kid":"11613","authors":[],"title":"ཐང་པོ་ཆེ","dates":{"created_at":"2010-08-14 12:30:03 UTC","updated_at":"2010-08-14 12:30:03 UTC"}},"nodes":[{"index":0,"parent_index":-1,"body":"  ","title":"ཐང་པོ་ཆེ"},{"title":null,"index":1,"parent_index":0,"body":" "},{"title":"ཐང་པོ་ཆེ།","index":2,"parent_index":1,"body":" <p>མཚན་རྒྱས་པར་“སོལ་ནག་ཐང་པོ་ཆེ་”ཞེས་ཞུ། དཔའ་བོ་དགོན་ནས་གྱེན་དུ་སྤྱིར་བཏང་འཁོར་ལམ་བརྒྱུད་སྤྱི་ལེ་གཉིས་ཙམ་ཕྱིན་ན་ཐང་པོ་ཆེ་གྲོང་དབུས་སུ་དགོན་དེ་མཇལ་རྒྱུ་ཡོད། སོལ་ནག་ཅེས་པ་ནི་སྔོན་དགོན་དེའི་རྒྱབ་རིར་ཙན་དན་སོགས་ཀྱི་ནགས་ཚལ་ཡོད་པ་དུས་ཤིག་ན་མེས་འཚིགས་པའི་སོལ་བ་ཐང་དུ་ཁྱབ་པས་སོལ་ནག་ཐང་པོ་ཆེ་ཞེས་ཡུལ་མིང་དགོན་ལ་ཐོགས། ཐོག་མར་བསྟན་པ་ཕྱི་དར་གྱི་འདུལ་འཛིན་དབུས་གཙང་མི་བཅུའི་ནང་ཚན་ལམ་པ་ཀླུ་མེས་པ་ཆེན་པོའི་སློབ་མ་གྲུ་མེར་ལ་སོགས་མཆེད་བརྒྱད་ཀྱིས་བཏབ། ཁུ་སྟོན་བརྩོན་འགྲུས་གཡུང་དྲུང་གིས་དར་རྒྱས་མཛད། བྲག་ཡེར་པ་ཕྱག་བཏབ་པ་དང་དུས་མཚུངས་ཟེར། ཇོ་བོ་རྗེ་གནས་དེར་ཕེབས་ནས་ཞག་བདུན་བཞུགས་ཀྱང་ཁུ་སྟོན་གྱིས་ཇོ་བོའི་ཞབས་ལ་མ་གཏུགས་སྟབས་ཇོ་བོ་ཉ་མགོ་གྲུ་ལས་ཕེབས་ཏེ་རྒོས་དཀར་ལ་བཀྱོན་ནས་སྙེ་ཐང་དུ་ཕེབས། རྗེས་སུ་ཁུ་སྟོན་གྱིས་འགྱོད་པ་དྲག་པོས་ཇོ་བོའི་རྗེས་སུ་བསྙེགས་ཏེ་ཞབས་ལ་བཏུགས། <span class=\"milestone page eng \">[page <span class=\"pnum\">65</span>] </span>ཇོ་བོ་ལས་གདམས་པ་མང་དུ་གསན། ཕར་ཕྱིན་དང་གཤེན་རྗེའི་མན་ངག་ལ་རྩལ་ཐོན་པ་སོགས་ཀྱི་ལོ་རྒྱུས་ཡོད། སྔོན་དགོན་དེར་རྟེན་གཙོ་ཐུབ་དབང་མེ་ཐུབ་མ་ཞེས་ཐོག་སོ་གཉིས་ཐོག་ཅན་དང་། བྱམས་འཇམ་དབྱངས་སོགས་ཀྱི་སྐུ་མང་པོ་མཇལ་རྒྱུ་ཡོད།</p> <p>ད་ལྟ་ཉམས་གསོ་ཞུས་པའི་འདུ་ཁང་ནང་གསར་བཞེངས་ཐུབ་དབང་གཙོ་འཁོར་དང་། རྗེ་ཡབ་སྲས། གཞན་ཡང་ལྡེབས་རིས་རྙིང་མ་མང་པོ་སོགས་མཇལ་རྒྱུ་ཡོད་ལ། ཡང་དེ་དང་ཉེ་བའི་ས་ན་ཇོ་བོ་བཞུགས་མྱོང་བའི་སྒྲུབ་ཕུག་གཅིག་ཀྱང་མཇལ་རྒྱུ་ཡོད།</p>  "}]}