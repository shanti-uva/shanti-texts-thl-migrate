{"meta":{"domain":"places","kid":"22306","authors":[],"title":"བདུན་ཕུད་ཆོས་འཁོར།","dates":{"created_at":"2010-08-14 12:29:59 UTC","updated_at":"2010-08-14 12:29:59 UTC"}},"nodes":[{"index":0,"parent_index":-1,"body":"  ","title":"བདུན་ཕུད་ཆོས་འཁོར།"},{"title":"གོང་དཀར་རྫོང་།","index":1,"parent_index":0,"body":" <span class=\"milestone page eng \">[page <span class=\"pnum\">14</span>] </span> "},{"title":null,"index":2,"parent_index":0,"body":" <p>མཚན་རྒྱས་པར་“ཐུབ་བསྟན་བདུན་ཕུད་ཆོས་འཁོར་”ཞེས་ཞུ། ཕ་དམ་པ་སངས་རྒྱས་ཀྱི་དགོན་པ་ནས་སྤྱི་ལེ་གཅིག་ཙམ་གྱི་ཤར་ངོས་སུ་དགོན་དེ་མཇལ་རྒྱུ་ཡོད། བདུན་ཕུད་ཆོས་འཁོར་ཞེས་པ་ནི་གཏེར་སྟོན་གྲྭ་པ་མངོན་ཤེས་ཀྱི་གནས་བཞི་བརྒྱ་རྩ་བརྒྱད་བཞེངས་གནང་བའི་ནང་ནས་གཙོ་ཆེ་བ་བདུན་ཕུད་དེ་འོག་འདི་ཡིན་ཞེས་དང་། ཡང་གཙོ་ཆེ་བ་བདུན་གྱི་ཕུད་ཡིན་གསུངས་པས་བདུན་ཕུད་ཅེས་པའི་མཚན་དེ་ལྟར་ཐོགས་ཞེས་གསུངས། ཡང་ལ་ལས་ཤཱ་རིའི་བུའི་སྐུ་ཆོས་ཀྱི་ཚལ་བུའམ་དུམ་བུ་ཞིག་རྣམ་སྣང་གི་ཐུགས་ཀར་བཞུགས་སུ་གསོལ་བས་དུམ་བུ་ཆོས་འཁོར་ཞེས་ཟེར་གསུངས། དེ་རྗེས་ཤེལ་གྲོང་པཎ་ཆེན་བློ་གྲོས་ཆོས་ཀྱི་རྒྱལ་པོས་ད་ལྟའི་གྲྭ་ཚང་འདི་འཛུགས་གནང་མཛད། སློབ་མ་བྱེ་བ་གཅིག་ཙམ་འདུས་པར་བྱམས་ཆོས་སྡེ་ལྔ་གསུངས་པས་དགོན་དེའི་ནུབ་ངོས་སུ་བྱམ་པ་བྱེ་ཐང་ཞེས་པའང་དེ་ལྟར་བྱུང་བ་དང་། མཐའ་བཞི་ཀུན་ནས་སློབ་མ་མི་ཉུང་བ་ཞིག་འདུས་པས་མཐའ་རྒྱས་ལྕང་རྭ་ཞེས་པའང་དེ་ནས་བྱུང་གསུང་། གནས་བདག་རྣམ་སྲས་ཀྱི་ཞང་པོ་དང་། འཛམ་ལྷའི་བློན་པོ་སྟེ་ཞང་བློན་དང་། ས་སྐྱ་མཚར་ལུགས་གཙོ་གྱུར་ཐོག་ས་སྐྱ་རིས་མེད་ཀྱིས་ཕྱག་བཞེས་གནང་གི་ཡོད། སྔོན་རྣམ་སྣང་གི་སྐུ་རྡུལ་མི་བཞེས་པ་བྱིན་ཅན་སོགས་རྟེན་སྐུ་མང་པོ་མཇལ་རྒྱུ་ཡོད།</p> <p>ད་ལྟ་ཉམས་གསོ་ཞུས་པའི་འདུ་ཁང་ནང་འཇིམ་ལས་གྲུབ་པའི་རྣམ་སྣང་གི་ཐུགས་ཀར་ཤཱ་རིའི་བུའི་སྐུ་ཆོས་ཀྱི་ཚལ་བུ་བཞུགས་པ་གསར་བཞེངས་། སློབ་དཔོན་ཙནྜ་གོ་མའི་ཐུགས་དམ་གྱི་རྟེན་སྒྲོལ་ལྗང་གི་སྐུ་བྱིན་ཅན། གཞན་ཡང་རྟེན་སྐུ་མང་པོ་གསར་བཞེངས་གནང་བ་མཇལ་རྒྱུ་ཡོད།</p>  "}]}