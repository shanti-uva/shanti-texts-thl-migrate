{"meta":{"authors":[],"title":"བཀྲ་ཤིས་ཆོས་སྡེ།","dates":{"created_at":"2010-08-14 12:30:02 UTC","updated_at":"2010-08-14 12:30:02 UTC"}},"nodes":[{"index":0,"parent_index":-1,"body":"  ","title":"བཀྲ་ཤིས་ཆོས་སྡེ།"},{"title":"སྣེ་གདོང་རྫོང་།","index":1,"parent_index":0,"body":" "},{"title":"བཀྲ་ཤིས་ཆོས་སྡེ།","index":2,"parent_index":0,"body":" <p>མཚན་རྒྱས་པར་“ཡར་ཀླུངས་བཀྲ་ཤིས་ཆོས་སྡེ་”ཞེས་ཞུ། ཁྲ་འབྲུག་ནས་བཀྲ་ཤིས་ཐོག་མེད་བར་སྤྱི་ལེ་བཞི་ཙམ་དང་། བཀྲ་ཤིས་ཐོག་མེད་ནས་བཀྲ་ཤིས་ཟམ་པ་ཐོན་ཏེ་སྤྱི་ལེ་གཅིག་ཙམ་སོང་ན་བཀྲ་ཤིས་ཞོལ་པ་གྲོང་གི་རི་འགྲམ་དུ་དགོན་དེ་མཇལ་རྒྱུ་ཡོད། “བཀྲ་ཤིས་ཞོལ་པ་”ཞེས་པ་ནི་བཀྲ་ཤིས་ཆོས་སྡེའི་ཞོལ་དུ་ཆགས་པས་བཀྲ་ཤིས་ཞོལ་པ་ཞེས་ཐོགས། དགོན་དེ་ནི་ཐོག་མར་མཁན་ཆེན་གཞོན་ནུ་བློ་གྲོས་ཏེ་རྗེ་རེད་མདའ་བས་ཕྱག་བཏབ་གནང་མཛད། དེ་རྗེས་མཚར་ཆེན་བློ་གསལ་རྒྱ་མཚོས་མཛད་པ་རྒྱ་ཆེར་བསྐྱངས། ད་ལྟ་འཚོ་བཞུགས་བྱམས་པ་བློ་གསལ་བར་སྐུ་ཕྲེང་དགུ་ཙམ་བྱུང་། ས་སྐྱ་མཚར་ལུགས་ཡིན། དགེ་འདུན་ཞལ་གྲངས་བརྒྱད་ཅུ་ཙམ་ཟིན། སྔོན་<span class=\"milestone page eng \">[page <span class=\"pnum\">55</span>] </span>དགོན་དེར་རྟེན་གཙོ་གསེར་ཟངས་ཀྱི་ཐུབ་དབང་ཐོག་བརྩེགས་གཉིས་ལྡན་དང་རྗེ་རེད་མདའ་བའི་སྐུ་བརྙན་སོགས་ཡོད་པ་ལ། ད་ལྟ་གསར་བཞེངས་འདུ་ཁང་ནང་ཐུབ་དབང་གི་འཇིམ་སྐུ་དང་། སྔོན་གྱི་རྗེ་རེད་མདའ་བའི་སྐུ་འདྲའི་སྐུ་སྟོད་དེ་རང་ལ་སྐུ་སྨད་གསར་བཞེངས་གནང་བ་མཇལ་རྒྱུ་ཡོད།</p> <p>གཞན་ཡང་ཡར་ཀླུངས་བཀྲ་ཤིས་ཞོལ་པ་ཞེས་པའི་ལྷ་མོ་འབག་དཀར་པོའི་འབྱུང་གནས་ཀྱང་ཡུལ་དེར་ཡིན། སྔོན་གྲུབ་ཐོབ་ཐང་སྟོང་གནས་དེར་ཕེབས་སྐབས། ཡུལ་འདི་ལ་བཀྲ་ཤིས་ཐོག་མེད་དང་། བཀྲ་ཤིས་ཟམ་པ། བཀྲ་ཤིས་ཆོས་སྡེ། བཀྲ་ཤིས་རྩེ། བཀྲ་ཤིས་ཞོལ་པ་བཅས་བཀྲ་ཤིས་ལྔ་ཚང་བས་འདིར་ལྷ་མོ་བཙུགས་གསུངས་ནས་ཐོག་མར་ཨ་ཅེ་ལྷ་མོ་ཡུལ་དེ་ནས་འགོ་བཙུགས། རྒྱལ་མཆོག་ལྔ་པ་འཕྱོངས་རྒྱས་སུ་འཁྲུངས་རྗེས་རྟེན་འབྲེལ་ཞུ་སྐབས་ཀྱང་ལྷ་མོ་དེ་འཁྲབ། སྔོན་ནོར་གླིང་ཞོ་སྟོན་དུ་བཅར་སྐབས་ཀྱང་ལྷ་མོ་ཀུན་གྱི་འབྱུང་གནས་ཡིན་ཟེར་ཨང་དང་པོར་འཁྲབ་དགོས། འོན་ཀྱང་རྗེས་སུ་འཕྱོངས་རྒྱས་སྤུན་བདུན་ཞེས་པའི་ལྷ་མོའི་འབག་གི་མིག་ཡར་ལྟ་རེད་ཅེས་སྔོན་དུ་འཁྲབ་སྲོལ་ཡང་བྱུང་།</p>  "}]}