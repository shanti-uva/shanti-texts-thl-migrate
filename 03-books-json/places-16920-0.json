{"meta":{"domain":"places","kid":"16920","authors":[],"title":"སྣེའུ་ཟུར་དགོན།","dates":{"created_at":"2010-08-13 17:00:54 UTC","updated_at":"2010-08-13 17:00:54 UTC"}},"nodes":[{"index":0,"parent_index":-1,"body":"  ","title":"སྣེའུ་ཟུར་དགོན།"},{"title":"ལྷུན་གྲུབ་རྫོང་།","index":1,"parent_index":0,"body":" "},{"title":null,"index":2,"parent_index":1,"body":" <p>རྒྱ་གྲགས་དགོན་ནས་སྤྱི་ལེ་བཅུ་ཙམ་འཁོར་ལམ་བརྒྱུད་སོང་ན་དགོན་དེར་སླེབས་ཀྱི་རེད། སྣེའུ་ཟུར་དགོན་ནི། ཐོག་མར་ད་ལྟའི་དགོན་དེའི་ལྟག་ཏུ་དགེ་འདུན་ཉིས་སྟོང་སྐོར་བྱུང་བའི་དགོན་ཞིག་ཡོད་པ་ལ་ད་ལྟའི་དགོན་དེ་ནི་ཕྱིས་སུ་གསར་བཞེངས་གནང་སྟེ་སྣེའུ་ཟུར་དགོན་ཞེས་འབོད་པ་ཡིན། དགེ་བཤེས་སྣེའུ་ཟུར་པ་ནི། དཔྲལ་སྡེའི་ཕྱོགས་སུ་ཐོད་པ་སྒང་ཞེས་པར་ཨ་མ་ར་གཅིག་མ་ཞེས་པར་འཁྲུངས། ཨ་མ་ར་གཅིག་མ་ཞེས་པ་ནི། ར་གཅིག་ལས་མེད་ཀྱང་དེའི་འོ་མས་དགེ་འདུན་མང་པོར་གསོལ་ཞོ་ཕུལ་ཐུབ་ཅེས་གསུངས། སྣེའུ་ཟུར་པ་སྐུ་ན་ཆུང་དུས་ནས་འཇིག་རྟེན་གྱི་བྱ་བར་མི་གཡེང་བར་ཆོས་སྤྱོད་ཁོ་ནའི་སྤྱོད་ལམ་བཟུང་། དགེ་བཤེས་པོ་ཏོ་བའི་དྲུང་ནས་བསྙེན་པར་རྫོགས། དེ་རྗེས་རྭ་སྒྲེང་དུ་ཕེབས་ནས་མདོ་སྔགས་ཀྱི་གདམས་པ་མང་དུ་གསན། གནས་དེར་མི་ལོ་བཞི་བཅུའི་རིང་སྐུ་མཚམས་མཛད། ཐུན་མཚམས་སུ་ཕྱག་ཚ་འབུམ་གཅིག་བཏབ་གནང་ནས་འབུམ་མོ་ཆེ་ཞེས་པའི་མཆོད་རྟེན་བཞེངས། མཐར་དགུང་ལོ་བདུན་ཅུ་དོན་གསུམ་ཐོག་སྐུ་གཤེགས། སྐུ་གདུང་ཞུགས་འབུལ་ཞུ་སྐབས་དབུའི་སྤྱི་བོ་ནས་འོད་དཀར་པོ་ནམ་མཁར་སོང་བ་ཀུན་གྱིས་མཐོང་། རྗེ་བཙུན་མི་ལ་སྟོད་དུ་བཞུགས་སྐབས་གསན་པས་བོད་ཀྱི་རྣལ་འབྱོར་པའི་ནང་ནས་སྣེའུ་ཟུར་པ་ལས་ལྷག་པ་ཞིག་མ་བྱུང་གསུངས། ད་ལྟ་འབུམ་ལོ་ཆེ་དང་དགེ་བཤེས་རིན་ཆེན་སྒང་པ། ཚར་རོང་ཇོ་དམ་པ། གཙང་སྨྱོན་སྔ་ཕྱི་གཉིས། ཨ་མ་ར་གཅིག་མ་སོགས་ཀྱི་མཆོད་རྟེན་གསར་བཞེངས་གནང་བའི་ཉེ་འགྲམ་དུ། འདུ་ཁང་ཀ་བ་བཅུ་དྲུག་ཅན་གསར་བཞེངས་གནང་བའི་ནང་སྣེའུ་ཟུར་པའི་སྐུ་བརྙན་སོགས་རྟེན་སྐུ་གསར་བཞེངས་གནང་བ་མཇལ་རྒྱུ་ཡོད།<span class=\"milestone page eng \">[page <span class=\"pnum\">194</span>] </span> </p>  "}]}