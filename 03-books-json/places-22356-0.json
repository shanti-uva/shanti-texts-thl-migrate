{
 "nodes": [
  {
   "body": "", 
   "index": 0, 
   "parent_index": -1, 
   "title": "ཀེ་རུ་ལྷ་ཁང་།"
  }, 
  {
   "body": "", 
   "index": 1, 
   "parent_index": 0, 
   "title": "སྣེ་གདོང་རྫོང་།"
  }, 
  {
   "body": "<p>མཚན་རྒྱས་པར་“བྲག་དམར་ཀེ་རུ་ལྷ་ཁང་”ཞེས་ཞུ། རྩེད་ཐང་ནས་ཤར་ངོས་སུ་འཁོར་ལམ་བརྒྱུད་སོང་ན་ད་ལྟའི་རྩེད་ཐང་ཟམ་ཆེན་ཞེས་པའི་ནུབ་ཏུ་ཉ་མགོ་གྲུ་ཞེས་གྲུབ་ཐོབ་ཐང་སྟོང་གིས་བསྐྱོན་པའི་ལྕགས་ཟམ་<span class=\"milestone page eng \">[page <span class=\"pnum\">61</span>] </span>གྱི་རྗེས་ཤུལ་བཅས་བརྒྱུད་ད་ལྟའི་ལྕགས་ཟམ་ཐོན་ཏེ་བྱང་དུ་སྤྱི་ལེ་བཅུ་གཉིས་ཙམ་སྤྱིར་བཏང་འཁོར་ལམ་བརྒྱུད་སོང་ན་ལྷ་ཁང་གྲོང་དབུས་སུ་དགོན་དེ་མཇལ་རྒྱུ་ཡོད། ལྷ་ཁང་དེ་ནི་ཐོག་མར་ཆོས་རྒྱལ་ཁྲི་ལྡེ་གཙུག་བཙན་གྱིས་བཞེངས་གནང་མཛད། དེ་རྗེས་ཇོ་བོ་རྗེ་དེར་ཕེབས་ནས་སླར་ཡང་བྱོན་པར་ཉེ་བའི་སྐབས་“ཇོ་བོ་མི་ཕེབས་རོགས་གནང་”ཞེས་ཞུས་པར། ཇོ་བོས་“ང་མ་ཕྱིན་ན་མི་འགྲིག་པས་ངའི་ཚབ་ཏུ་འདི་བགྱིས་”ཞེས་གསུངས་ནས་ཤངས་ཁྲག་གིས་འདྲ་སྐུ་ཞིག་བཞེངས་གནང་བ་དང་། ཇོ་བོ་ཡང་གྱང་ལ་ཐིམ་སར་མཆོད་རྟེན་ཆུང་ངུ་ཞིག་མཇལ་རྒྱུ་ཡོད་པ་ལ་མཆོད་རྟེན་དཀར་ཆུང་ལྷ་ཁང་ཞེས་ཟེར། སྔོན་འདུ་ཁང་ནང་སྟོན་པ་གཙོ་འཁོར་ཉེ་སྲས་བརྒྱད་ཐོག་བརྩེགས་གཉིས་ལྡན་གྱི་འཇིམ་སྐུ་དང་། དགེ་འདུན་ཞལ་གྲངས་སུམ་ཅུ་སྐོར་ཡོད། དགོན་དེ་རྡོ་རྗེ་བྲག་གི་ཁོངས་ཡིན་སྟབས་མཁན་པོའང་རྡོ་རྗེ་བྲག་ནས་ཕེབས་དགོས།</p><p>ད་ལྟ་ཉམས་གསོ་ཞུས་པའི་འདུ་ཁང་ནང་སྟོན་པ་ཉེ་སྲས་བརྒྱད་ལ་ཉམས་གསོ་ཞུས་པ་དང་། ཉམས་གསོ་ཞུས་པའི་མཆོད་རྟེན་དཀར་ཆུང་ལྷ་ཁང་ནང་གསར་བཞེངས་མཆོད་རྟེན་དཀར་ཆུང་དང་། ཇོ་རྔོག་འབྲོམ་གསུམ་གྱི་ལྡེབས་རིས་གསར་བཞེངས་གནང་བ། གཞན་ཡང་ལྡེབས་རིས་རྙིང་མ་མང་པོ་དང་། བསྟན་འགྱུར་བྲིས་མ་པོད་ཉིས་བརྒྱ་ཙམ་བཅས་མཇལ་རྒྱུ་ཡོད།</p><p>དགོན་དེའི་ཤར་ངོས་སུ་ཇོ་དགོན་ནོར་བུ་ཆོས་འཛོམས་ཞེས་པ་དང་། ལྷོ་ངོས་སུ་འོན་རྒྱལ་སྲས་རིན་པོ་ཆེའི་དགོན་པ་འོན་ཆོས་ལྡིང་བླ་བྲང་རྩེ་རྣམ་རྒྱལ་གྲྭ་ཚང་གི་དགོན་ལག་བདེ་ཆེན་དགའ་ཚལ་ཞེས་པ་སོགས་ཀྱི་རྗེས་ཤུལ་མཇལ་རྒྱུ་ཡོད།</p>", 
   "index": 2, 
   "parent_index": 1, 
   "title": "ཀེ་རུ་ལྷ་ཁང་།"
  }
 ], 
 "meta": {
  "authors": [], 
  "domain": "places", 
  "kid": "22356", 
  "dates": [], 
  "title": "ཀེ་རུ་ལྷ་ཁང་།"
 }
}