{"meta":{"domain":"places","kid":"16939","authors":[],"title":"ཡ་ཡང་དགོན།","dates":{"created_at":"2010-08-13 17:00:56 UTC","updated_at":"2010-08-13 17:00:56 UTC"}},"nodes":[{"index":0,"parent_index":-1,"body":"  ","title":"ཡ་ཡང་དགོན།"},{"title":"མལ་གྲོ་གོང་དཀར་རྫོང་།","index":1,"parent_index":0,"body":" "},{"title":"ཨ་ཡང་དགོན།","index":2,"parent_index":1,"body":" <p>མཚན་རྒྱས་པར་ཐང་སྐྱབས་ཨ་ཡང་དགོན་ནམ་ཨེར་ཝམ་དགོན་ཞེས་ཞུ། ཐང་སྐྱབས་ནས་སྤྱིར་བཏང་འཁོར་ལམ་བརྒྱུད་སྤྱི་ལེ་གཉིས་ཙམ་སོང་ན་རྩ་སྨད་གྲོང་ཞེས་པར་འབྱོར་ཞིང་དེ་ནས་འཁོར་ལམ་མེད་སྟབས་རྐང་ཐང་མར་ཆུ་ཚོད་གཉིས་ཙམ་སོང་ན་དགོན་དེར་སླེབས་ཀྱི་རེད། དགོན་དེ་ནི་ཐོག་མར་གཡག་སྡེ་པཎ་ཆེན་གྱིས་1359ལོར་ཕྱག་བཏབ་པས་ཨེ་ཝམ་དགོན་ཞེས་དང་དེ་རྗེས་དགའ་ལྡན་དགོན་གྱི་དགོན་ལག་ཏུ་འགྱུར། ཨ་ཡང་ཞེས་པ་ནི། འབྲི་གུང་ནང་ཀ་མད་སུམ་བཅུའི་རིམ་པ་ལྟར་གྱི་དགོན་པ་ཡོད་པ་ལ་འདི་ནི་གསལ་བྱེད་ཀྱི་མཐའ་མ་ཨ་ཡིག་མིང་ཅན་གྱི་དགོན་དེ་ཡིན་ཞེས་གསུངས། དེ་རྗེས་མཚུངས་མེད་བླ་མ་རིན་པོ་ཆེ་ཞུ་བས་དགོན་དེ་བསྐྱངས་གནང་མཛད། དགེ་འདུན་སུམ་བརྒྱ་སྐོར་གྱིས་རི་བོ་དགེ་ལུགས་ཕྱག་བཞེད་མཛད་པར་གྱུར། སྔོན་དགོན་དེར་རྟེན་གཙོ་ཨ་ཡང་སྒྲོལ་མ་གསུང་བྱོན་མ་ཞུ་བ་ཞིག་ཡོད་པ་དེ་ཐོག་མར་ལྷ་ས་གཙུག་ལག་ཁང་ནང་ཡོད་པ་ལ་དེ་རྟག་ཏུ་ཞལ་ཤར་དུ་ཕྱོགས་པས་སྐུ་གཉེར་གྱིས་སྒྲོལ་མ་འདི་ཅི་ཡིན་ཞལ་སྒྱུར་བཞིན་འདུག་<span class=\"milestone page eng \">[page <span class=\"pnum\">218</span>] </span> ཅེས་གསུངས་པར་སྒྲོལ་མས་ཡང་ང་སྡོད་ས་ཨ་ཡང་དགོན་དུ་ཡིན་ཞེས་གསུངས་པས་རྗེས་སུ་དགོན་དེར་གདན་དྲངས་ཞེས་དང་། གཞན་ཡང་རྟེན་སྐུ་ཇི་སྙེད་བཞུགས་སུ་གསོལ་ཡོད། རྒྱབ་རི་བདེ་མཆོག་གི་གནས་རི་ཡིན་ཟེར་བ་དང་། ཆུ་མིག་ཅིག་ཡོད་པ་དེ་ལ་བདེ་མཆོག་གི་ཞབས་ཆུ། དུར་ཁྲོད་ལའང་པུས་མོ་དུར་ཁྲོད་ཅེས་བདེ་མཆོག་གི་ཞབས་པུས་སྟེང་དུ་ཡོད་ཅེས་པ་སོགས་མཇལ་རྒྱུ་ཡོད། ད་ལྟ་སྔོན་གྱི་གྱང་གོག་སྟེང་གསར་བཞེངས་གནང་བའི་འདུ་ཁང་ནང་སྔོན་གྱི་སྐུ་བརྙན་དེ་དག་གི་སྐུ་ཚབ་གསར་བཞེངས་གནང་བ་དང་། ཡང་དེ་ནས་རྐང་ཐང་མར་ཆུ་ཚོད་གསུམ་ཙམ་སོང་ན་གཡུ་བུ་དགོན་ཞེས་པ་དེ་མཇལ་རྒྱུ་ཡོད།</p>  "}]}