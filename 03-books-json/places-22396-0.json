{"meta":{"domain":"places","kid":"22396","authors":[],"title":"དྲེའུ་ལྷས་དགོན།","dates":{"created_at":"2010-08-14 12:30:06 UTC","updated_at":"2010-08-14 12:30:06 UTC"}},"nodes":[{"index":0,"parent_index":-1,"body":"  ","title":"དྲེའུ་ལྷས་དགོན།"},{"title":"ལྷུན་རྩེ་རྫོང་།","index":1,"parent_index":0,"body":" "},{"title":null,"index":2,"parent_index":1,"body":" <p>མཚན་རྒྱས་པར“ཐེག་མཆོག་ཀུན་སྒྲོལ་གླིང་”<span class=\"milestone page eng \">[page <span class=\"pnum\">114</span>] </span>ཞེས་ཞུ། འབྲུག་པ་སྡེ་དྲུག་གི་ཡ་གྱལ་ཡིན། ད་ལྟའི་ལྷུན་རྩེ་རྫོང་ནས་སྤྱི་ལེ་བཅུ་ཙམ་འཁོར་ལམ་བརྒྱུད་ལྷོ་ནུབ་ངོས་སུ་ཕྱིན་ན་སྔོན་ཆོས་རྒྱལ་བྱ་བའི་སྲས་དབུས་རྒྱལ་གྱི་ཕོ་བྲང་སྟེ་ལྷུན་རྩེ་རྫོང་ཆགས་ཡུལ་རི་འབུར་དང་ཉེ་བར་དྲེའུ་ལྷས་གྲོང་དབུས་སུ་དགོན་དེ་མཇལ་རྒྱུ་ཡོད།</p> <p>དགོན་དེ་ནི་ཐོག་མར་ད་ལྟའི་དགོན་དེའི་གནས་ཡུལ་གྱི་ལྷོ་ནུབ་མཚམས་ཀྱི་རི་འབུར་ཞིག་ཡོད་པ་དེར་གྲུབ་དབང་ངག་དབང་ནོར་བུས་ཕྱག་བཏབ་གནང་བའི་འབྲུག་པ་བཀའ་བརྒྱུད་ཀྱི་དགོན་རྡོ་རྗེ་གདན་ཞེས་པ་ཞིག་ཡོད་པ་ལ་དེ་རྗེས་གྲུབ་དབང་བསྟན་འཛིན་བཟང་པོས་ལྷ་མོ་དུས་སོལ་མའི་རྟེན་དྲེའུ་ཞིག་ལ་བཀལ་ནས། དྲེའུ་དེ་གང་དུ་ཉལ་ཡང་དེར་ངའི་དགོན་པ་བཏབ་ཀྱི་ཡིན་གསུངས་པར། ཐོག་མར་ད་ལྟའི་དགོན་དེ་ཆགས་ཡུལ་དུ་བཀའ་གདམས་པའི་དགོན་ཞིག་ཡོད་པ་ལ་གྲོ་བ་ལུང་པ་བློ་གྲོས་འབྱུང་གནས་ཞུ་བས་བློ་ལྡན་ཤེས་རབ་ཀྱི་སྐུ་དམར་གདུང་བཞུགས་པའི་མཆོད་རྟེན་ལ་ཉམས་གསོའང་གནང་སྐད། དེ་རྗེས་བཀའ་གདམས་པའི་དགོན་དེ་རིམ་བཞིན་ཉམས་ཏེ་ལྷས་ར་ཞིག་ཏུ་གྱུར་ནས་ཡོད་པ་ལ། གྲུབ་དབང་བསྟན་འཛིན་བཟང་པོ་གནས་དེར་ཕེབས་པ་དང་། དྲེའུ་དེའང་ལྷས་རའི་ནང་དུ་ཉལ་བས་ད་ངའི་དགོན་པ་གནས་འདིར་འདེབས་ཀྱི་ཡིན་གསུངས་པ། དགོན་པའི་མཚན་ལ་དྲེའུ་ལྷས་ཅེས་པའང་དེ་ལྟར་བྱུང་། གྲུབ་དབང་བསྟན་འཛིན་བཟང་པོའི་མཛད་འཕྲིན་ཤིན་ཏུ་རྒྱས་ཏེ་དགེ་འདུན་ཞལ་གྲངས་བརྒྱ་དང་བཅོ་ལྔ་ཙམ་བར་འཕེལ་བས་སྟོད་ལ་དྭགས་རྒྱལ་པོའི་དབུ་བླའང་གནང་སྟབས་རྒྱལ་པོས་གསེར་མང་པོ་ཕུལ་བས་དགོན་དེའི་སྐུ་འདྲའི་ཞལ་གསེར་དང་། ལྡེབས་རིས་སོགས་ལ་གསེར་མང་པོ་ཕུལ་བ་དེ་ནས་བྱུང་གསུངས། སྔོན་དགོན་དེའི་རྟེན་གཙོ་སྨན་འདམ་གྱི་སངས་རྒྱས་སྣང་བ་མཐའ་ཡས་དང་། གཡས་སུ་བྱམས་པ། གཡོན་དུ་རྣམ་སྣང་། དེ་འབྲེལ་ཉེ་སྲས་བརྒྱད་དང་བཅས་པ་ཐོག་སོ་གཉིས་ལྡན་ཅན་ཉམས་གསོ་ཞུས་པ་དང་། ད་ལྟ་གསར་བཞེངས་སྨན་འདམ་གྱི་དུས་གསུམ་སངས་རྒྱས་<span class=\"milestone page eng \">[page <span class=\"pnum\">115</span>] </span>དང་། གུ་རུའི་སྐུ། ལྡེབས་རིས་རྙིང་མ་མང་པོ་སོགས་མཇལ་རྒྱུ་ཡོད།</p>  "}]}